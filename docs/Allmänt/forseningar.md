---
title: "Förseningar"
date: 2024-04-16
coverImage: "img_9865.jpg"
---

 

![](images/forseningar_1.jpg?w=1024)

<figcaption>

När kommer tåget?

</figcaption>

 

Förseningar förekommer såklart. Inte så illa som ryktena och fördomarna säger, men nåt som en resenär (oavsett transportsätt) måste ha i åtanke att det kan hända.

### "hälsan tiger still"

ingen säger nåt alla gånger tidtabellen följs, men om det blir försenat...

### Förebyggande

- Bytestider. Ibland kanske den föreslagna tiden är kort. Risken är att du stressar upp dig även om bytet är enkelt. Förläng bytestiden isåfall. Se [inlägget om Deutsche Bahn](https://www.trainfo.eu/platsbokning-med-db/) för exempel. Eller sök två gånger: istället för Hamburg - Verona (med byte i München utan att du angett något) söker du Hamburg - München och München- Verona som separata sökningar med valfri paus emellan.

- Ha extra marginal inför kritiska byten som t.ex inför nattåg eller färjor. Det kan bli extra jobbigt att missa nattåg, även om du får ta andra tåg blir det inte så bekvämt som du tänkt dig.

- Boende på hotell eller motsvarande med generösa incheckningstider funkar som en buffert vid förseningar. Rummet står kvar även om du kommer kl 17 istället för 15 som du tänkt dig. Nästa morgon är allt "nollställt" och du vet när du kan fortsätta.

- Interrail har en del info om störningar (inkl planerade strejker) [https://www.interrail.eu/en/support/travel-disruptions](https://www.interrail.eu/en/support/travel-disruptions).

- För att inte få en massa dödtid så kolla om du kan köra normala byten (de som föreslås vid sökning) för en del, kombinerat med ett längre "buffert-byte". Har du tid kan du sätta dig och äta. Har bufferten försvunnit i problem tidigare under dagen blir det Currywurst på språng.

### Under resan

- Det är inte ditt fel. Det är upp till tågbolagen att lösa så att du kommer vidare. Nya platsbiljetter osv. Är det enklare att avboka (i den mån det går) en platsbiljett och köpa ny kan det vara enklare.

- Köp inte alternativa biljetter på buss eller flyg. Eller tåg. Det är risk att du inte får tillbaka de pengarna. Tågbolagen skall lösa det.

- Har du Interrail är du lite "vid sidan om" ur ombordpersonalens synvinkel. Skulle du t.ex. köpa en vanlig SJ-biljett med byte har de koll på att du finns och att du skall byta. Reser du med Interrail känner de bara till den delsträckan du åker just nu. Du får inte automatiskt hjälp.

- Med Interrail kan du ofta kolla själv vad som finns för alternativ, kan du ta nästa tåg utan platsbiljetter så är det bara att lägga in det tåget som en "journey" i Railplanner.

- Friviliga platsbiljetter. Du kan i allmänhet få nya av kundservice på bytesstationen. Eller så åker du med utan.

- Obligatoriska platsbiljetter: här måste du få nya. Prata med kundservice på bytesstationen. Är det kort om tid eller stängt, prata med personalen på nästa tåg _innan_ du kliver på ett tåg du inte har platsbiljett till.

- Se till att få ett förseningsintyg på det försenade tåget. "Certificate of delay" på engelska, "Verspätungsbestätigung" på tyska. Det underlättar fortsatt färd.

- Har du ett kort byte som du riskerar att missa så prata med personalen på tåget, de kanske kan kommunicera och se till att nästa tåg väntar. Men möjligheten att vänta varierar stort, de vill inte skapa ännu mer förseningar.

- Var uppmärksam. En gång när jag åkte Köpenhamn-Hamburg med planerad ankomst runt kl 20 och marginalen till nattåget mot Innsbruck/Wien krympte så gick personalen runt och frågade om nån skulle med nattåget. Det var ca 30 min bytestid enl tidtabell, lite kort enligt mig (inför ett nattåg) men det är helt normalt enligt tidtabellerna.

### Planera med marginal, ta ett tidigare tåg vid byte

Men det går ibland att planera för ett stressfritt byte med god marginal, men ta ett tidigare tåg i alla de fall när tidtabellen hålls. Om det inte krävs platsbiljett förstås.

### Tider är preliminära

Är ett tåg försenat så försker de ta igen tid. Det betyder att de preliminära tiderna för avgång på en viss station kan tidigareläggas om det är möjligt. Det kan också hända att det kommer på ett annat spår än tänkt. Försenade tåg hamnar utanför planeringen och "stoppas in" där det finns plats, både på spåren och på stationen.

### Tidtabellen gäller för Interrail-biljetten

Att tåget är försenat spelar ingen roll, du söker fram ordinare avgångstid i Railplanner och väljer den resan.

### Agreement on Journey Continuation (AJC)

> _"Reser du med tåg genom Europa kan du räkna med att din resa innehåller ett byte eller två. Du ska också kunna räkna med att komma fram till din slutdestination. Därför samarbetar SJ och 15 andra europeiska tågoperatörer för att du enkelt ska få hjälp om du missar ett tågbyte på grund av en försening."_

[https://www.sj.se/om-sj/regler-och-villkor/ajc](https://www.sj.se/om-sj/regler-och-villkor/ajc)

[https://www.sj.se/om-sj/regler-och-villkor/rattigheter-vid-forsening](https://www.sj.se/om-sj/regler-och-villkor/rattigheter-vid-forsening)

Snälltåget är inte med i AJC.

Uppdaterad 2024-10-04

## Liknande sidor
