---
title: "Allmän info om tågresor och Interrail"
date: 2024-03-07
coverImage: "images/allman-info_2.jpeg"
tags:
- interrail
- planering
---

![](images/allman-info_2.jpeg?w=1024)

<figcaption>

Platsbiljett (Marseille St Charles - Frankfurt Hbf) köpt i SNCF Boutique i Nice, med Côte d'Azur i bakgrunden

</figcaption>

Att tänka på: Interrail är nog mycket viktigare för svenskar som skall till Medelhavet på semester än det är för tågbolagen på kontinenten. Det är nog orsaken till många av de konstigheter du kommer att stöta på. De vill inte lägga pengar på speciallösningar som dessutom skapar ökad komplexitet i biljettsystemen.

Är det din första långresa med tåg så börja med att läsa sidan ["Första tågresan"](https://www.trainfo.eu/forsta-resan/)

# Platsbiljetter med Interrail

## Bakgrund

Interrail har funnits i drygt 50 år, men en del länder har gått över till biljettsystem där plats ingår i biljetten (_”Globalpris”, ”IRT”, ”Integrated Reservation Ticket”)_. SJ snabbtåg till exempel. När du köper en biljett på de tågen får du automatiskt en plats reserverad. När de nyare systemen möter gamla Interrail uppstår mer eller mindre friktion och det går inte alltid så smidigt som att köpa en vanlig biljett. De allra flesta resorna sker med vanliga biljetter som tågbolagen säljer själva, men bland svenskar som skall söderut är det en mycket större andel som reser med Interrail.

Köper du en vanlig biljett till t.ex. ett franskt TGV snabbtåg från det franska tågbolaget SNCF så har du allt du behöver. Precis som om du köper en biljett till SJ snabbtåg Stockholm-Malmö. Det är när interrail skall betala större delen av resan som det blir mer eller mindre komplext.

En del andra länder (Tyskland t.ex) har separat färdbiljett och platsbiljett. En vanlig biljett säljs normalt utan reserverad plats även på snabbtåg.

### "Interrail-kort"

I början var Interrail-biljetten mer som ett "kort", sen blev det biljetter i "vanligt järnvägsformat" (denna typ av Interrail går fortfarande att köpa) och nu går det mer och mer över till att biljetten finns i [RailPlanner-appen.](https://www.trainfo.eu/railplanner-appen/) Men begreppet "interrail-kort" lever kvar, liksom "tågluff" även om det numera också används för rundresor med tåg oavsett hur planerade de är.

![](images/allman-info_1.jpeg?w=768)

<figcaption>

Sista raden i "Travel Diary" skulle ta mig från Milano nånstans, som tur var hade jag skrivit ut extra listor innan resan. Varje tåg skulle noteras på detta sätt, digitalt Interrail har samma princip.

</figcaption>

### Seat reservation required / optional / recommended

Läs om de olika sorters platsbiljetter (eller frånvaron av dem) på [denna sida.](https://www.trainfo.eu/platsbiljettskrav-eller-inte/)

> Om det är _krav_ på platsbiljett så måste du ha det, annars har du ingen giltig biljett.

### Giltig biljett

Detta krävs för att ha en giltig Interrail-biljett:

- Aktiverad resdag

- ”Journey” (det aktuella tåget) aktiverat i [Railplanner](https://www.trainfo.eu/railplanner-appen/) innan avgång (eller på pappret om du har ett sånt interrail)

- Platsbiljett för det aktuella tåget (om det krävs)

### Sökning efter platsbiljett

När du väl börjar söka efter platsbiljetter är det generellt en bra idé att bara ta med de tåg där du _vill och kan_ boka platser. När det kommer in regionaltåg där det _inte går_ att boka plats kan det bli förvirrande och i vissa fall felaktiga priser. Det kanske visas med ordinarie priser för regionaltågen där du _inte kan_ boka plats.

### Platsbiljetter och RailPlanner-appen

Om du köpt platsbiljetter på interrail.eu går de numera att se i RailPlanner-appen.

Annars gäller: Platsbiljetter finns i din epost, någon tågbolagsapp eller på papper. Inte i Railplanner. Precis som om du hade ditt interrail i pappersform. [Läs mer om Railplanner-appen.](https://www.trainfo.eu/railplanner-appen/)

### Utan tillägg?

Det är många tåg där det inte krävs platsreservation och även många tåg där det inte går att reservera plats (regionaltåg). I appen RailPlanner kan du använda filtret “no seat reservation required” för att hitta tåg. Då är ditt Interrail den enda biljett du behöver.

Det är många frågor i gruppen kring platsbiljetter, och söksajter visar snabbaste förbindelserna som ofta kräver dessa, så det är lätt att få intrycket att det krävs platsbiljett ‘överallt’. Platsbiljetter skickas oftast med epost (förutom en del länder i Central- och Östeuropa) så de går ofta att beställa under resan.

Där det krävs i t.ex Italien, Frankrike och Spanien går det att vinna mycket tid genom att åka de snabba tågen som kräver platsbiljett. Det kanske kräver färre resdagar med interrail, eller ger mer tid på resmålet. Är det krav på platsbiljett så har du inte en giltig biljett utan den. Platsbiljetten är då en _”biljett med interrail-rabatt”_ och ditt Interrail visar att du har rätt till den rabatten.

### Inga platser kvar?

Ser du inga priser kan det vara fullt, eller så söker du på fel ställe eller så går det inte att reservera platser. En sökning på delsträckorna med vanlig biljett hos de aktuella tågbolagen visar om det är fullbokat eller inte och om det går att köpa biljett överhuvudtaget. Kanske går det inte att köpa biljett pga banarbeten e.dyl. Det kan också hända att du söker på för lång sträcka där sajten du kollar på inte kan hantera alla inblandade länder. En annan problemkälla är planering av banarbeten som gör att inga biljetter kan släppas. vare sig vanliga eller platsbiljetter för Interrail. Eller så kanske du är för tidigt ute och biljetterna är inte släppta än. Det varierar i olika länder. Se [https://www.seat61.com/european-train-booking-horizons.htm](https://www.seat61.com/european-train-booking-horizons.htm)

Du kan också kolla på att resa del av sträckan med snabbtåg och resten med regionaltåg. Eller göra två sökningar. Exempel: Malmö - Stockholm är fullt. Kolla då Malmö - Linköping. Och sen Linköping - Stockholm. Det blir två bokningar men om tid är viktigare än pengar så kan det vara ett alternativ. Du kanske får prova runt lite för att hitta en sträcka det finns platsbiljetter till.

Men kolla att du inte försöker boka plats på ett regionaltåg där där det inte går att boka.

### Fast pris

Platsbiljetter har generellt fast pris, det kostar lika mycket om du åker en station eller om du åker med hela tågets sträckning.

### (+1 Day)

En tidtabellssökning kan visa nåt i stil med 16:04-06:28 (+1 Day) Det betyder att tåget kommer fram nästa dag. Det har inte direkt med Interrails resdagar att göra, där gäller andra regler som du kan läsa om på sidan om [nattåg](https://www.trainfo.eu/nattag/).

### Byten

Byter du mellan tåg med obligatorisk platsbiljett behöver du köpa platsbiljett till samtliga tåg. Ja, det kan bli dyrt. Ytterligare ett exempel på att Interrail inte passar in riktigt med obligatoriska platsbiljetter. En vanlig biljett på de tågen har redan reserverad plats och blir inte (pga detta) dyrare vid byten.

Är det frivilliga platsbiljetter köpta av DB kan du [pussla ihop flera tåg i en bokning med uppehåll.](https://www.trainfo.eu/platsbokning-med-db/) Det borde funka med de obligatoriska från Köpenhamn också.

Ibland föreslås korta byten. Det skall normalt funka men kan kännas stressigt. Justera då bytestiderna så du får längre uppehåll. Den viktigaste frågan är vad som händer om du missar bytet. Går det ett tåg till om en halvtimme, eller blir du kvar över natten?

Det är ”nästa tåg” som föreslås eftersom det skulle bli konstigt om de som skall byta får se ett tåg mot sin destination avgå medans de själva förväntas stanna kvar och vänta på nästa.

Minsta bytestid kan variera beroende på stationens storlek. Jag har sett byten på 2 min, men då har det varit en liten station med byte tvärsöver perrongen. I de fall spåret visas i appar och det är tex mellan spår 4 och 5 är det troligen tvärsöver perrongen.

Numreringen är oftast så här räknat från stationshuset:

🏠 -1 🛤️🛤️ - 2 - 3 - 🛤️🛤️ -4

Interrail gör också att du i många fall kan chansa lite mer, eller ta tillfället i akt och komma fram snabbare. Men att planera med gott om tid minskar stressen.

Bara en sån sak som att kunna vänta några minuter på att perrongen töms efter ankomst är rätt skönt. Att inte stressa och kolla efter trapporna när tåget rullar in för att hinna dit innan alla andra. Slippa stå i kö och trängas i hissar om du har stort eller tungt bagage.

### 1 & 2 klass

1 kl får resa i 1 klass eller 2 klass. Är det fullt i 1 kl eller för dyra platsbiljetter kan du resa 2 kl.

2 kl får enbart resa i 2 klass.

En del länder har dyrare platsbiljetter i 1 klass, platsbiljetten måste vara till den klass du vill och får åka i. Att det inte finns plats i 2kl är ingen ursäkt att åka i 1kl utan 1kl Interrail.

1 klass har oftast lite bättre utrymme, ibland får du komma in i lounger på stationer. Ibland är det lite snacks på tåget. Men ibland finns det inte ens en 1 klass-avdelning på tåget. Värdet beror på vilka länder och vilken typ av tåg du tänker resa.

### Mat & dryck på tågen

Sök upp det i tågbolagets app eller webbsökning och kolla vad som erbjuds. Står det inget om bistro eller restaurang så finns det inget. Exempel från DB:

![](images/allman-info_5.png?w=420)

![](images/allman-info_3.jpeg?w=768)

<figcaption>

Knödel och nåt djur på tåget Prag - Wien

</figcaption>

#### Wifi & laddning

Det varierar om det finns wifi och laddning ombord. Mycket beror på hur nya tågen är, men det är svårt att veta innan. En titt på tågbolagens webbsidor eller sökning som när du kollade efter mat kan ge en ledtråd. En powerbank är bra att ha.

- Fjärrtåg: störst chans till wifi, men saknas på många äldre tåg. Ofta 230V-uttag (ibland med begränsad strömstyrka så dator-laddare kan kräva för mycket. (Jag har en 60W USB-C-laddare för dator och mobil. Mindre och lättare än att ha med datorns laddare. )

- Regionaltåg: Ibland har de wifi. Störst chans till 230V på modernare tåg.

- Ibland finns det USB-uttag (typ A).

### Skriva ut platsbiljetter?

Ibland står det att de måste skrivas ut, men generellt verkar det inte vara något problem att visa upp dem i mobilen.

### Återbetalning av platsbiljetter?

Det varierar. SJ och ÖBB (nattåg) har möjlighet med olika villkor. SNCF kan återbetala om den är köpt av dem (i Frankrike). Raileurope kan betala tillbaka. Men ibland är det förlorade pengar om du ändrar dig. Men mindre pengar än en tågbiljett.

### Välja plats?

I vissa fall kan du välja vilken plats du vill ha på en bild av vagnen (tex SJ) i andra fall kanske du kan välja önskemål (bord, fönster, gång) och i andra fall får du en plats tilldelad. Bokar du flera platser blir de generellt nära varandra om det är möjligt.

### Får jag åka med utan platsbiljett och sitta på golvet?

Nej. Inte om det krävs platsbiljett. (["seat reservation required"](https://www.trainfo.eu/platsbiljettskrav-eller-inte/) i Railplanner)

### Inköpsställen för platsbiljetter

Flyttat till [separat sida](https://www.trainfo.eu/platsbiljettkop/)

### 15 minuter

Traditionen på tåg med _frivillig_ reservation är att en plats som inte tagits inom 15 minuter, eller som lämnats, är fri. På tyska tåg släcks reservationsskylten. Markera platsen tydligt om du går till restaurangvagnen. Går du på vid en senare station kan även obligatoriska platser säljas till nån annan (tex på nattåg om nån med sittplats vill uppgradera till ligg- eller sovvagn. Det positiva är att om du inte själv har reserverat så kan du sätta dig på platsen när reservationen "upphört" och ingen kommit.

## Är interrail billigast?

[Läs mer här](https://www.trainfo.eu/ar-interrail-billigast/)

## Gäller Interrail på...?

Sök upp tåget i RailPlanner. Står det "not in pass network" är svaret nej. Annars är det bara att skaffa platsbiljetter [om det behövs (eller om du vill)](https://www.trainfo.eu/platsbiljettskrav-eller-inte/). Det går att ställa in ett filter så de tågen inte kommer upp i sökningarna, men det kan i tex [Spanien](https://www.trainfo.eu/spanien/) vara bra för att se möjligheten att få en bättre resa för några €. Det gäller heller inte på tunnelbanor, spårvagnar och bussar (förutom bussar som ersätter tåg pga banarbeten e.dyl). Misstänker du att tåget borde ingå så kolla "More - Rail network guides - det land det gäller" i RailPlanner. Där finns tågbolagen listade och du ser om de ingår eller ej.

## Rabatter

[https://benefitsportal.eurail.com/](https://benefitsportal.eurail.com/?)

## Förseningar, strejker, banarbeten

### Hälsan tiger still

Kom ihåg att för varje problem med tåg du läser om så är det många, många tågresor som går problemfritt helt enligt plan. I Facebookgrupper mm blir det en koncentration av frågor och problem som inte är i proportion till resandet. De relativt få som skall till Spanien märks mycket mer än alla de som reser till Tyskland. De som inte detaljplanerar behöver inte fråga osv. Utöver det är det psykologi inblandat - om du förväntar dig problem blir minsta lilla problem för dig (eller någon) annan en bekräftelse som förstärker den uppfattning du har.

### Förseningar

[Förebygg och hantera uppkomna förseningar](https://www.trainfo.eu/forseningar/)

### Störningar

En översikt finns här med länkar till respektive lands info: [Travel disruptions (interrail.eu)](https://www.interrail.eu/en/support/travel-disruptions)

### Inga biljetter än?

Tågbolagen vill ofta ha all planering klar innan de säljer biljetter, så att det blir mindre risk för ändringar senare. Den här planeringen är ofta beroende av de som har hand om infrastrukturen för järnväg. I Sverige är det Trafikverket som är ansvariga för det och de har inte alltid varit så snabba som de skall på att meddela tider till SJ mfl.

### Interrail / Eurail

Bor du i Europa skall du köpa Interrail Pass. Eurail pass är för de som inte bor i Europa. Företaget som ger ut dem heter Eurail men bildades innan EU. Interrail gäller i fler länder än EU-länder. [https://en.wikipedia.org/wiki/Eurail](https://en.wikipedia.org/wiki/Eurail)

### Hundar mm

Varje tågbolag har egna regler för husdjur. Om de måste vara i väska, hur stora de får vara, om munkorg måste användas, om extrabiljett krävs osv. Du behöver kolla vad som gäller på tågen i de länder du skall resa i.Börja med att läsa på [Seat61](https://www.seat61.com/dogs-by-train.htm#taking-dogs-on-trains-in-mainland-europe)

### Resehandlingar (pass / Nationellt ID-kort)

Reser du söder om Danmark behöver du giltigt pass eller nationellt ID-kort. Inom Norden gäller passfrihet för nordiska medborgare. Läs mer hos [Polisen](https://polisen.se/tjanster-tillstand/pass-och-nationellt-id-kort/giltiga-svenska-resehandlingar/). Kolla också giltighetstiden på dina resehandlingar (liksom [EU-kortet från F-kassan](https://www.forsakringskassan.se/privatperson/flytta-jobba-studera-eller-fa-vard-utomlands/eu-kort-och-vard-utomlands)) och lägg in en påminnelse i kalendern i god tid innan de behöver förnyas. Att inte ha giltiga resehandlingar riskerar att ställa till det för dig. Och kanske för andra också om hela tåget skall vänta på att gränspolisen skall bestämma om de skall släppa förbi dig eller plocka av dig från tåget för att reda ut vem du är.

Det som skall skrivas in när du aktiverar ditt mobila Interrail beror på om du har med dig pass (fyll i _Passnr / Passport No_) eller Nationellt ID-kort (fyll i _Kortnummer/card No_ ). Köper du pappers-Interrail måste detta anges vid köpet (liksom önskat startdatum).

### Om du har frågor

Om du ställer frågor i Facebook-grupper eller på annat håll, tänk på att få med:

- Vad du försöker göra

- På vilken sajt

- Vilka datum och tider och tåg bokningen gäller

- Om du har interrail eller inte

- Vad som händer, felmeddelanden mm

Då kommer du att få mycket bättre svar på vad du undrar över.

## Summering

- Platsbiljetter är skilda från resorna i RailPlanner-appen

- Om du inte hittar platsbiljetter kanske du söker på fel sajt.

- Många tåg går det inte att boka plats på (oavsett om du har Interrail eller inte).

- Att det inte går att köpa platsbiljett tolkas ofta som att tåget är fullt.

- Det går att resa utan platsbiljetter men det kan ta längre tid och kräva fler byten.

- Du kan ställa in sökningar (eller dela upp sökningen) så du får längre byten.

- Vissa tåg _måste_ du komplettera ditt Interrail med en platsbiljett

- Men på många tåg är det _inte möjligt_ att reservera plats.

- Sökningar är standardinställda på snabbaste resan och då ingår ofta tåg som kräver platsbiljett.

- Du kommer att höra och läsa mer om problem än om alla resor som går som tåget.

- Ta med all relevant information om du frågar, så får du mycket bättre svar
