---
title: "Var det bättre förr?"
date: 2024-03-31
coverImage: "var-det-battre-forr_1.png"
---

![](images/var-det-battre-forr_1.png?w=500)

## Går det inte att tågluffa som förr?

Jo absolut. Men det är inget ”tvång” längre. Du kan resa på många fler sätt idag med hjälp av all information som finns enkelt tillgänglig. Det är lättare i en del länder och svårare i andra att resa oplanerat, Men "förr" fanns det bara 1-månads Interrail, vilket gjorde det enklare att resa så. Det är svårare att göra med de billigare Interrail-passen med ett begränsat antal resdagar. Har du ett begränsat antal resdagar kan det till och med bli billigare att köpa platsbiljetter på snabbtåg, om alternativet vore att köpa fler resdagar. Res på ett sätt som passar just dig, planerat eller oplanerat. Det är din resa. När du gjort första resan, och känner dig tryggare med det nya sättet att resa på, vet du vilka delar du inte måste planera fullt lika mycket. Eller så är du säker på att du vill ha platsbiljetter i fortsättningen också och struntar i hur andra reser.

## Hur det var förr

[Franska tåg där Interrail inte gällde](https://www.theguardian.com/travel/2022/mar/09/rail-route-of-the-month-paris-marseille-50-years-after-interrail-began). Tyska tåg där det krävdes tillägg (nu krävs det inget mer än Interrail I Tyskland). Och det fanns inga tåg från Stockholm på kvällen till Paris på morgonen oavsett vad folk minns.

![](images/var-det-battre-forr_3.jpeg?w=1024)

<figcaption>

"supplement" på tyska tåg.

</figcaption>

![](images/var-det-battre-forr_4.jpeg?w=1024)

<figcaption>

18 DM i tillägg i Tyskland 1998. Du får räkna på vad det motsvarar idag med inflation och växelkurs DM-EUR.

</figcaption>

Bilder med tillstånd från [https://urbanists.social/@tml/112604767569903024](https://urbanists.social/@tml/112604767569903024)

## Det verkar krångligt?

Nja, inte värre än nåt annat. Den som har lärt sig och är van vid något tycker det är lätt. Den som inte har körkort har många hinder att komma över innan det är ‘lätt’ att köra bil. Andra transportsätt har andra fallgropar som är lätta att undvika – för den som vet hur det funkar.

Några punkter jag hade sparat som ett standardsvar när nån som inte rest med tåg i modern tid bestämt förklarade att allt var jättedåligt nu. Kontexten är en facebookgrupp.

- Det skrivs mer om problem än lyckade resor

- Det som ändå skrivs om problemfria resor engagerar inte så det försvinner i flödet. Är det nån som har problem vill folk gärna kommentera om hur dåligt allt är.

- Resenärerna är inte desamma. Förr: ungdomar. Nu: Alla. De som reser med barn vill undvika överraskningar och vill sitta tillsammans. De som är äldre orkar inte sova på bagagehyllan som förr. De vill ha första klass. Och de mittemellan kan betala lite för bekvämlighet. Ungdomarna saknas dessutom på Facebook så deras resande märks inte.

- Tåg som transport istf ”tågluff”. Folk vill fortfarande till Malaga men de vill inte flyga.

- 250000 personer kan live-rapportera om minsta problem.

- Folk sitter hemma i Sverige och påstår att det är krångligt och kaos i andra länder. Hände mig 2022 när Tyskland införde sin €9-biljett ([numera €49](https://www.trainfo.eu/deutschland-ticket/)) och jag reste problemfritt i Tyskland med just sån biljett samtidigt som folk hemma i Sverige påstod att det var kaos i hela Tyskland pga denna biljett.

- Folk överdriver och tolkar sin upplevelse till att vara nåt som gäller för alla tåg överallt hela tiden

- Minnet sviker. Folk påstår sig ha åkt med tåg som aldrig fanns. Restriktioner för interrail som fanns förr glöms bort.

- Exakt samma resa kan upplevas helt olika. Jag reste med en ersättningsbuss i Danmark och det var enkelt; Lägg väskan i bagageutrymmet, gå på bussen och sätt dig. Men ett annat sällskap virrade runt och krånglade så att det bara var [Benny Hill-musiken](https://www.youtube.com/watch?v=NsICCjOQ3Dg) som saknades.

- Den som inte planerar speciellt mycket och reser med tåg som inte kräver platsbiljett behöver inte fråga så mycket. Deras problemfria resor blir ”osynliga” i en Facebookgrupp där det mest är frågor.

- Det hörs en del om de mobila interrail-passen. Men hade den absoluta majoriteten använt pappers-interrail skulle du få läsa om allehanda problem folk skulle få med dem.

- Du hör heller inte så mycket problem med förbindelser få använder. Det är inte så många tågresenärer som reser med färjor från Sverige till kontinenten, skulle fler resa med dem skulle du få höra fler problem kring dem.

- Problem med nattåg får också mycket uppmärksamhet eftersom konsekvenserna av att missa dem, eller att de är inställda, är så stora.

![](images/var-det-battre-forr_2.png?w=633)

<figcaption>

Inte en mobiltelefon i sikte, bara människor som lever i nuet

</figcaption>

Mycket av problemen är också Interrail-specifika. Sträckor som skulle vara enkla att köpa vanlig biljett till blir ofta krångligare när det är Interrail inblandat. Speciellt om tåget passerar en gräns. Att resa med Renfes tåg från Lyon till Barcelona är inga problem alls om du köper en biljett. Ungefär samma låga svårighetsgrad som att köpa en SJ-biljett Stockholm - Malmö. Men har du Interrail och bara vill ha en platsbiljett blir det väldigt komplicerat (enklare numera) Troligen för att Interrail inte är en så viktig produkt för nationella tågbolag som för svenskar på tågsemester. Så "det är krångligt" är egentligen "det är krångligt att resa på snabba tåg med Interrail i vissa länder".

Men som jag utvecklat i bloggposten [”Krånglar vi till det”](https://www.trainfo.eu/2024/08/13/kranglar-vi-till-det/) så har nog jag - och andra som jag lärt mig av - krånglat till det i onödan. Mycket problem skulle försvunnit om interrail.eu använts. Dyrare men enklare.

När jag gjorde en ovetenskaplig undersökning i FB-gruppen Tågsemester visade det sig att det var en liten andel som skulle till Spanien och Portugal, men de ländernas egenheter med Interrail gjorde att det var oproportioneligt mycket frågor kring dem. Majoriteten skulle till Tyskland (frågan var typ "vi skall till X med tåg", dvs destination, inte transitland). Men det är lätt att åka till och i Tyskland så det blir inte så mycket frågor kring det. Besöksstatistiken på den här sajten ger ett liknande resultat, det läses mycket mer om Italien än om Spanien.

Med den här sajten kommer du att lära dig att resa smidigt med tåg och Interrail-biljett. Och redan när du är på väg hemåt från din första resa kommer det att kännas lättare.

Uppdaterad 2025-01-25
