---
title: "Nattåg"
date: 2024-03-07
coverImage: "images/nattag_2.jpeg"
tags:
- "praktisk info"
- nattåg
- planering
---

![](images/nattag_2.jpeg?w=1024)

<figcaption>

Finaste kupésorten på italienska nattåg

</figcaption>

Det finns olika sorts tåg som går på natten. 

Dels finns ”vanliga tåg” som går på natten. Med stationsutrop och belysning tänd och samma säten som om du åker på dagen.

Dels vad som fortsättningsvis kommer att kallas ”nattåg”; tåg med sitt- ligg- eller sov-platser.

Det krävs i stort sett alltid reservation/platsbiljett på dessa och det går ofta inte att köpa (plats)biljetter för att gå på dag 2. Tanken är påstigning dag 1 och sen tillåts bara avstigning på morgonen. Det går heller inte att köpa för en kort resa dag 1, de är tänkta för resor över natten.

Grundtanken är att du delar kupé med andra resenärer. Vill du ha egen kupé kostar det mer. 

### Hur sover man?

De olika kategorierna i stora drag, från enklast och billigast till bekvämast och dyrast.

**Sittplats:** 

- Precis som på dan. Du få sitta i en vanlig plats och sova så gott det går.

**Liggvagn / _Couchette_:** 

- Enklare standard. Kan vara en lakanspåse och en filt.  Snälltåget överraskade med täcke i påslakan och bra kudde. 4-6 bäddar per kupe.  (ÖBB har mini-cabin för 1 person). Ofta är det sitt-kupeér som förvandlas till ligg-kupér framåt kvällen. liten frukost, eller ingen alls. Tvättrum för att borsta tänderna.

**Sovvagn / _Sleeper_:** 

- Högre standard, riktiga sängkläder. Ofta handfat. Det finns även kupeer med toa och dusch.  2-4 bäddar per kupe. Kan gå att boka för en person. Lite mer frukost än i liggvagn.

Standarden varierar mellan olika länder, och även med samma tågbolag beroende på hur nya tågen är.  Det finns också många kombinationer som gör att priserna kan variera mycket.  ÖBB har börjat med dynamiska priser för interrail-platser så där är det väldigt svårt att veta exakt pris innan man bokar (men de har ett maxpris). Men det är också en natt du inte behöver något annat boende.

## Prislista:

På ett ungefär 50-400-800 kr minst för sitt, ligg eller sovplats. Men kolla i detalj här: [https://www.interrail.eu/en/book-reservations/reservation-fees/night-train-reservation-fees](https://www.interrail.eu/en/book-reservations/reservation-fees/night-train-reservation-fees)

### För- och nackdelar med nattåg

#### Fördelar

- Du förflyttas istället för att vara still på ett hotell

- Interrails nattågsregel gör att du kan resa under dagen och kliva på ett nattåg senast 23:59 och det räknas på samma resdag tills du kliver av nattåget. Tidtabellens tider gäller. Se exempel nedan om det är sista giltighetsdagen.

#### Nackdelar

- Men ofta tar resan längre tid med nattåg än med dagtåg. Långsamma tåg, de står stilla, vagnar till olika destinationer skall växlas om.

- En del har svårt med sömnen. Det låter och rör på sig. Och när tåget står still och det blir tyst vaknar du av det också.

- Det krävs lite marginaler, att komma till ett hotell 1h senare än planerat är generellt inga problem, att missa ett nattåg blir jobbigare.

- Skulle det bli problem och tåget ställs in är det risk för stor påverkan på dina resplaner.

- Det är inte alltid möjligt att boka egen kupé om du har Interrail.

- Skall du fortsätta nästa dag kan det vara bra med marginaler. Övernattar du på plats kan du vara säkrare på att hinna med ett morgontåg nästa dag än om du anländer med nattåg och skall vidare direkt.  Ett exempel: jag reste med ett nattåg som ankom till Bologna 0734 från Sicilien. 0745 avgick direkttåget till München. Inget byte jag skulle planera för, alldeles för lite marginal. Men hade jag övernattat i Bologna hade det inte vara några som helst problem för mig att ta tåget 0745. Alla eventuella förseningar dag 1 hade ”nollställts” under natten och jag hade bara behövt gå till stationen på morgonen för att komma fram 2 timmar (i just detta fall) tidigare till nästa destination.

### Fortsätta efter midnatt

Om du kliver på ett tåg dag 1 är det den dagen som räknas som resdag. Du får åka med tåget efter midnatt, ända till slutstationen om du vill. Om du nästa dag tar ett annat tåg påbörjas en ny resdag. Är tåget försenat är det tidtabellen som gäller för beräkning av resdagar.

Exempel på försening: Tåget skall avgå 23:45 dag 1, du lägger in det i Railplanner och aktiverar "journeyn". Din resdag är dag 1. Men det blir lite sent och avgår 00:05 dag 2. Inga problem, du behöver inte ändra nåt, tidtabellen gäller och det är fortfarande dag 1 som räknas som resdag. Det är inte ditt problem (ur biljettsynpunkt) att de inte kan hålla tiderna.

Det går att ta sig långa sträckor på en resdag om en kombinerar dagtåg och nattåg, men glöm inte att ha marginaler så du inte missar nattåget.

Reglerna för nattåg har fungerat annorlunda tidigare, de ändrades ca 2019.

Exempelresor:

| Lördag | Söndag | Antal Interrail-resdagar |
| --- | --- | --- |
| Sundsvall (dagtåg) - Stockholm - Hamburg nattåg | Hamburg - Zürich dagtåg | 2: ny resdag när du åker från Hamburg på söndagsmorgonen |
| Stockholm - Köpenhamn - Hamburg med dagtåg, nattåg till Zürich vid 22 från Hamburg | Ankomst Zürich | 1\. Lördagen när du åker från Stockholm, sen "följer resdagen med" nattåget till Schweiz eftersom du klev på innan midnatt. |
| Stockholm - Köpenhamn - Hamburg med dagtåg, nattåg till Zürich vid 22 från Hamburg | Zürich - Milano och nattåg till Sicilien | 2\. Lördagens resdag gäller till ankomst i Zürich söndag morgon som exemplet ovan. En ny resdag börjar när du tar tåget till Milano. Den gäller sen till måndag eftermiddag när det italienska nattåget kommer till Palermo. |

Från [Interrails "Conditions of Use for Eurail and Interrail Passes" (pdf)](https://www.interrail.eu/content/dam/_new-structure/doc/sup/CoU%20V.12.pdf)

### Officiella regler

> **Flexi Pass: overnight journeys**  
> Travel by overnight train with a flexi Pass will only require the use of one travel day: the day of departure, if the journey is made by a direct overnight train (no change of trains after midnight, based on local time). This rule is only valid if the dates of departure and arrival both fall within the overall period of the Pass validity. If the Pass holder makes an arrival both fall within the overall period of the Pass validity. If the Pass holder makes an  
> overnight journey past midnight and boards a second train after midnight, it is necessary to use two travel days.
>
> For example: If a paper Pass Holder boards a direct night train at 18:00 hours on September 21st, which is set to arrive at its destination at 05:00 in the morning, he should enter the date of departure, the 21st of September, in the Travel Calendar. If he is still on the train past midnight, he does not need to activate a second day (the date of arrival), unless he boards a second train. For mobile Pass holders the rule will be applied automatically when saving the train connection to the trip.

### "spök-byten" efter midnatt

Nattåg har ofta vagnar som skall mot olika destinationer. Nattåget från Hamburg mot Innsbruck har även vagnar mot Wien. Nån gång under natten kopplas de bort och kopplas på ett annat lok. Ofta med vagnar som kommit från nån annan startstation. Ibland kan det visas i Railplanner som ett byte. Skall du fortsätta resa dag 2 spelar det ingen roll att det blir en ny resdag. Skall du inte fortsätta behöver du [lägga in tåget manuellt i Railplanner](https://www.trainfo.eu/railplanner-appen/) för att hela resan skall gå på resdagen du kliver på.

### Sista giltighetsdagen på Interrail

Ditt interrail måste vara giltigt (tidsperioden) även ankomstdagen vilket i stort sett omöjliggör nattågsresande.

Till exempel om du har minst en resdag kvar, det är den 21 mars och du vill åka med ett nattåg.

1. Ditt interrail gäller till och med 21 mars. Du får åka med till sista stationen före 23:59. Du får inte fortsätta efter midnatt. Ditt interrail slutar gälla vid midnatt.

2. Ditt interrail gäller t.o.m 22 mars eller längre: du får åka med till tågets slutstation nästa dag. En resdag går åt. Det är inga problem om du förbrukade din sista resdag den dagen du klev på tåget, så länge du håller dig inom Interrail-passets giltighetstid. Resdagen gäller så länge du är kvar på tåget.

### Nattåg flera nätter i rad

Det går såklart men blir ganska slitigt. Gör det bara om du har väldigt bråttom. 

### Nightjet

[Separat sida om bokning hos ÖBB](https://www.trainfo.eu/nightjet/)

### Kompletterande information

Vilka bäddar är i vilka kupéer ("berth numbering"), att dela kupé mm

Det viktigaste: första siffran i platsen är kupénumret. Så har du plats 51 och 52 är de i samma kupé (så länge det är samma vagn förstås)

[https://www.seat61.com/sleepers.htm](https://www.seat61.com/sleepers.htm)

### Linjekartor

[http://www.night-trains.com/files/night-trains-europe-map.png](http://www.night-trains.com/files/night-trains-europe-map.png)

[interaktiv nattågskarta](https://nachtzugkarte.de/en/)

### Tidtabeller

Nattåg är långsamma, och tidtabellsökningarna är fokuserade på snabbhet. Detta medför ofta att du får förslag att byta till ett annat tåg tidigt på morgonen. Tänk efter noga om det är det du vill, eller om du hellre åker med nattåget hela vägen även om det kommer fram lite senare. Att byta i Basel för att komma lite snabbare till Zürich t.ex. Ställ in filtret i RailPlanner för att visa direkttåg så blir det bättre. Nattågs-filtret är inte lika bra eftersom alla nattåg inte kommer med (jag gissar att det är pga brister i den information tågbolagen skickar till den gemensamma databasen).

### Gränskontroll

När tåget passerar en gräns _kan det_ bli gränskontroll oavsett vad klockan är. Polisen sover aldrig. Från Tyskland till Danmark blir det ungefär 2h efter avgång från Hamburg. Eventuell svensk kontroll sker ca 4h senare. Det ropas att det är polis och knackas på dörrar. Bara att vakna, öppna dörren och visa id-handlingar. Mer troligt med kontroller norrut än söderut generellt.

### Goodie-bag

Diverse prylar en får (förutom handduken) på italienska nattåg, i alla fall i sovkupé. Sen kom det en liten flaska prosecco också. ÖBB erbjöd en flaska vatten och en liten godispåse i liggvagn, lite mer i sovvagn, tofflor t.ex. Frukostens omfattning och standard varierar också mellan bolag och klasser.

![](images/nattag_1.jpeg?w=1024)

<figcaption>

_"Shoot, a fella' could have a pretty good weekend in Vegas with all that stuff.”_

</figcaption>

### Sammanfattning

- Nattåg kan vara obekvämt och du kanske sover dåligt, men du förflyttas under tiden.

- Ha goda marginaler inför nattåg, att missa det skapar ofta stora problem med resplanen.

- Du kan resa med Interrail under dagen och fortsätta tills nästa dag på samma resdag.

- Det finns olika komfortnivåer till olika pris.

- Byten efter midnatt = ny resdag på ditt Interrail

- Se upp för "spök-byten" i Railplanner där det ser ut som du behöver byta under natten men kan fortsätta sova.

- Sökningar föreslår ofta byten på morgonen (till första snabbtåget på samma sträcka) eftersom nattåg är långsamma. Efter kl 6 ungefär får du bytesförslag. Ställ in direkttåg så får du med hela resan.

- Sista _giltighetsdagen_ på ditt Interrail slutar det gälla vid midnatt. Du får inte fortsätta. Nattåg är i praktiken omöjligt.

- Sista _resdagen_ inom giltighetstiden får du fortsätta efter midnatt, till tågets slutstation om du vill.
