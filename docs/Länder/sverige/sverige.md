---
title: "Sverige"
date: 2024-03-07
coverImage: "e672a02e-fa8c-406d-8607-9dfb5782f7b9_1_105_c.jpeg"
---

![](images/sverige_1.jpeg?w=1024)

## Aktuellt:

Om du angivit ett interrailkortsnummer som inte accepteras av SJs system kan du få ett generellt felmeddelande och inga tåg visas. Möjligen hänger det ihop med om en resdag är aktiverad säger internet-ryktena. Ett aktiverat interrail-pass utan en aktiv resdag sägs få problem vid bokning. Det kanske krävs en aktiverad resdag i för resdagen även om den är i framtiden (glöm inte att av-aktivera och sen aktivera på resdagen).

Inga SJ-tåg till Köpenhamn under 2025. Byt i Lund (enklast) eller Malmö. Köper du vanlig biljett byter du enligt biljetten. Du [kan inte boka plats](https://www.trainfo.eu/platsbiljettskrav-eller-inte/) på Öresundstågen.

Söker du så att Öresundståg blir inblandat kommer SJ att sälja en biljett för den sträckan.

Gör så här: Sök med SJ till Malmö och köp (plats)biljett. Du kan byta i Malmö eller Lund. Sök sedan upp Öresundståget du skall åka med och [lägg in det som en journey.](https://www.trainfo.eu/en-interrail-resa-steg-for-steg/)

SJ:s nattåg till Tyskland har ibland listats som "Not in pass network" så de kanske inte syns vid sökning om du har det filtret i Railplanner. Hittar du inte tåget måste du [lägga in det manuellt.](https://www.trainfo.eu/railplanner-appen/)

## Resdagar i Sverige

Det finns vissa begränsningar för Interrail i hemlandet. Du får inte resa fritt som i andra länder, men du får åka in/ut ur landet. (Förutsatt att du bor i Sverige, det är boendeland som räknas för Interrail, inte medborgarskap). [**VIktig läsning som är flyttat till en egen sida.**](https://www.trainfo.eu/resdagar-i-sverige/)

## Boka Interrail-platsbiljett på SJ

_"Om du har Interrail/Eurail som pappersbiljett behöver du kontakta återförsäljaren du köpt kortet av för genomföra platsbokning."_ \- [SJ](https://www.sj.se/kundservice/fragor-och-svar/313/eurail)

Sök _endast för SJ-sträckan_, blanda inte in tex Mälartåg eller Öresundståg. Då blir det ordinarie biljettpriser för dessa sträckor (som ingår i Interrail utan extra kostnader). [Läs om skillnaderna mellan reservationsplikt och -fritt.](https://www.trainfo.eu/platsbiljettskrav-eller-inte/)

Det är problem att söka från Köpenhamn pga att SJ inte har tillräckligt med tåg som kan köra både i Sverige och Danmark. Sök från Malmö så är chansen större att du hittar avgångar. Avgångar från Köpenhamn kan stå som ”preliminär” och går inte att köpa (plats)biljett till, men samma tåg är öppet för försäljning från Malmö. Ta Öresundståg utan platsbokning till Malmö.

[SJ:s instruktioner för Interrail](https://www.sj.se/kundservice/fragor-och-svar/313/eurail)

Lägg till alla resenärer som vuxna för att få Interrail-pris. Sedan väljer du "anpassa resenär" och väljer "periodkort" och sedan "Interrail eller Eurail". Ange sedan ditt Interrail-pass-nummer i fältet för "kortnummer".

![](images/sverige_6.png?w=635)

Det står vid priset att det är med Interrail. Priset i exemplet är sittplats Stockholm - Berlin. För inrikes tåg kan du köpa 1 klass (endast om du har 1 kl Interrail) eller 2 kl. Men inte "2kl lugn" (precis som tidigare), den är inte bokningsbar med Interrail. Egen kupé på nattåg går heller inte att köpa med Interrail.

Du kan köpa platsbiljett för Interrail så länge det finns platser kvar (med 2 kl lugn som undantag)

![](images/sverige_4.png?w=576)

<figcaption>

Sittplats på nattåget till Berlin kostade 165 kr nu kostar det 195 kr

</figcaption>

### Priser för SJ-platsbiljett om du har Interrail

|  | 2 kl | 1 kl |
| --- | --- | --- |
| Snabbtåg | 75 | 165 |
| InterCity | 40 | 40 |
| Nattåg till Tyskland sitt / ligg / sov | 195 / 395 / 875 | 1490 egen kupe |
| Nattåg inrikes sitt / ligg / sov | 195 / 395 / 875 | \- / - / 800 egen kupé (ej 1 kl sitt / ligg) |

[https://www.sj.se/kundservice/fragor-och-svar/313/eurail](https://www.sj.se/kundservice/fragor-och-svar/313/eurail)

## Snälltåget

[https://www.snalltaget.se/destinationer/kontinenten/interrail](https://www.snalltaget.se/destinationer/kontinenten/interrail)

Kryssa i "Jag har Interrail-kort" på sök-sidan.

Sen krävs det ett giltigt Interrail-kortnummer (mobile pass number eller pass cover number för pappers-Interrail). Du behöver ha köpt Interrail innan du kan boka plats. Det sker en kontroll av numret; Ett giltigt nummer men där giltighetstiden gått ut accepterades inte när jag provade.

![](images/sverige_5.png?w=800)

En sak som kan vara bra att känna till är att SJ - men inte Snälltåget - är med i [AJC-samarbetet ("Agreement on Journey Continuation").](https://www.sj.se/om-sj/regler-och-villkor/ajc)

## Öresundståg

Interrail gäller. Du lägger till en journey och aktiverar den så har du biljett. Du kan f.n. inte boka platsbiljett. [Platsbiljetter på Öresundstågen först (våren) 2025](https://www.oresundstag.se/aktuellt/gar-att-boka-resor-fran-4-juni/)

### VY

Nattåg norrut. Enkelt och tydligt att boka med Interrail, kolla sidan med [instruktioner på engelska](https://www.trainfo.eu/interrail-in-sweden/) (jag räknar med att det är mest icke-svenskar som reser med Interrail på dessa tåg )

## Övriga regionaltåg i Sverige

Kolla i RailPlanner - More- Rail Network Guides - Sweden så ser du vilka som ingår. I allmänhet kan du inte boka platser på dessa tåg.

## Fullt?

Skall du till Stockholm från Malmö kan det gå att dela upp bokningen. Tåget är mest fullt “mitt på” sträckan. Tar du dig till t.ex Linköping så har du sparat tid även om du behöver resa med andra tåg sista biten. Det kanske går att dela upp i två bokningar på samma tåg, men med olika platser på de olika sträckorna. Det krävs två platsbiljetter om du gör så här. Kanske är värt det för att komma hem snabbt och enkelt. Det här tricket borde funka på tåg med obligatorisk platsbiljett även i andra länder.

Alternativt: Sök i Railplanner efter tåg som inte kräver platsbiljett. Det tar längre tid men det är inte så mycket att välja på. För sträckan Stockholm – Malmö går det att spara tid på att köpa egen biljett på sträckan i Östergötland som inte ingår i Interrail, och därmed inte behöva omvägen via Kalmar. Om du ser till att filtret "Interrail/Eural pass network only" _inte_ är valt får du upp alla tåg. Det står "not in pass network" på de du behöver köpa separat.

## Inga biljetter?

[Information från SJ:](https://www.sj.se/kundservice/fragor-och-svar/4607/nar-slapps-sjs-biljetter/)

> **_När släpps biljetterna för sommaren?_**
>
> _I dagsläget vet vi inte när vi kommer kunna släppa biljetter för sommarens resor._ 
>
> _SJ Kundservice kan inte ge några mer specifika besked angående biljettsläppet._
>
> [sj.se](https://www.sj.se/kundservice/fragor-och-svar/4607/nar-slapps-sjs-biljetter/)

Tips:

Gör en sökning på sj.se och bokmärk den. Avreseort, destination och datum sparas i url:en, så slipper du skriva in det och välja datum, bara att kolla bokmärket då och då.

`https://www.sj.se/sok-resa/valj-resa/Stockholm%20Central/Berlin%20Hbf/2024-06-19`

Tipset är från [Jon Worth på Mastodon](https://gruene.social/@jon)

### Men Snälltåget säljer ju?

SJ säljer biljetter när all planering är klar. De säljer ofta med byten och vill inte krångla med att ändra tider i efterhand. Snälltåget säljer biljetter och ändrar sen tiderna om det krävs. De säljer bara biljetter till sina egna tåg. Olika sätt att hantera osäkerhet i planeringen, båda har för- och nackdelar.

### Vagnskisser för Euronight (pdf):

[Sittvagn](https://www.sj.se/content/dam/externt/dokument/EuroNight-sittvagn-skiss.pdf) / [Liggvagn](https://www.sj.se/content/dam/externt/dokument/EuroNight-liggvagn-skiss.pdf) / [Sovvagn](https://www.sj.se/content/dam/externt/dokument/EuroNight-sovvagn-skiss.pdf)

### Sammanfattning

- SJ-biljetter är det ingen som vet när de släpps.

- Platsbiljetter köps på SJ:s webbsida eller deras app.

- Platsbiljetter på Snälltåget säljs på deras webbplats.

- Både SJ & Snälltåget kräver numera ett giltigt interrail-pass-nummer. Dvs du måste ha köpt ditt interrail innan du kan boka plats.

- Det är begränsningar för hur du som bor i Sverige får [resa inom Sverige med Interrail.](https://www.trainfo.eu/resdagar-i-sverige/)

- Resor i Sverige tar av de resdagar köpt (t.ex. 7 resdagr på en månad), men det är bara några av dessa resdagar som får användas i Sverige.

- Blanda inte in Mälartåg, Öresundståg mm i sökningarna, då blir det fel pris.

- Sök endast på det SJ-tåg där det krävs platsbiljett.

- Snälltåget säljer biljetter och ändrar eventuellt tiderna, SJ säljer inte förrän all planering är klar.

- Du kan inte köpa egen kupé på SJ nattåg med Interrail, det visas fullpris.

- Det skall stå ”med Interrail/Eurail” vid priset när du bokar hos SJ

![](images/sverige_3.jpeg?w=768)

<figcaption>

Snälltåget passerar Södertälje på väg mot Tyskland.

</figcaption>

Uppdaterad 2025-03-26
