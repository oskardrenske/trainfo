---
title: "Spanien-resa med tåg"
date: 2024-03-08
coverImage: "spanien_resa_small.png"
---

![](images/spanien-resa_1.jpg?w=768)

<figcaption>

Salvador Dali-muséet i Figueres (en av de katalanska städer som passeras på väg mot Barcelona)

</figcaption>

Exempelresa till Barcelona

Fokus är på att komma fram snabbt (eftersom det är vad som frågas efter)

Är det din första långresa med tåg rekommenderas att läsa [”Första resan”](https://www.trainfo.eu/forsta-resan/)

## Ta dig till Hamburg.

## Alternativ 1: Från Hamburg på morgonen

Du har övernattat eller kommer med nattåg från Sverige. Åk från Hamburg till en station där du kan ta ett direkttåg mot Marseille (du går av i Avignon TGV). Välj mer bytesmarginal än vad DB föreslår i sökningarna (vilket kan betyda en tidig avgång från Hamburg). Om du kommit med nattåget från Sverige så är nog marginalerna för små för att det skall rekommenderas. Läs på sidan om [Frankrike](https://www.trainfo.eu/frankrike/) vilka alternativ som finns för att köpa platsbiljett.

Övernatta i Avignon. Tänk på att stationen Avignon TGV ligger lite utanför staden (som är värd ett besök i sig), men det går regionaltåg in till Avignon Centre. Eller så kanske det finns taxi där.

Nästa dag finns några alternativ för fortsatt resa till Spanien:

1. Från Avignon TGV: Det spanska snabbtåget AVE (AVI) som kommer från Marseille och går till Madrid via Barcelona. Mer detaljer på sidan om [Spanien](https://www.trainfo.eu/spanien/).

2. Från Avignon Centre: Regionaltåg (TER) till Portbou och sedan spanska regionaltåg till Barcelona. Det går några direkttåg om dan till Portbou, och några med byte i Narbonne.

3. Från Avignon TGV: TGV till Perpignan, sedan regionaltåg till Portbou som i alternativet ovan. Snabbare tåg, men det blir byten och väntan som kanske gör det ovärt, speciellt som du behöver platsbiljetter till TGV.

Väljer du regionaltåg och vill stanna en natt i Occitanie kan det vara idé att överväga de dags-biljetter som finns för TER i Occitanie (även från Avignon Centre). Läs mer på sidan om [Frankrike](https://www.trainfo.eu/frankrike/).

En variant för den som gillar nattåg är att åka från [Hamburg till Paris](https://www.trainfo.eu/paris-resa/) med dagtåg och sedan ta franskt nattåg (endast ligg- och sittvagnar, inga sovvagnar) från Gare d'Austerlitz till spanska gränsen, antingen till La Tour de Carol i Pyrenéerna eller till Cerbére vid Medelhavet precis norr om gränsen Spanien/Frankrike. Från Cerbere (FR) eller vanligtvis Portbou (ES) åker du vidare till Barcelona med spanska regionaltåg via Figueres och Girona.

## Alternativ 2: Från Hamburg på kvällen.

Du har kommit med tåg från Sverige. Ta nattåg till Basel. Bokas hos [ÖBB](https://www.trainfo.eu/nightjet/). Sedan finns olika alternativ som alla (utom den sista) ger ankomst i Barcelona samma kväll:

- Regionaltåg (TER) till Mulhouse, TGV till Lyon och sen AVE (AVI) till Barcelona.

- Schweiziska IC-tåg (utan krav på platsbiljett) Basel SBB-Genéve, sedan franskt TER till Lyon och slutligen samma AVE (AVI) som i alternativet ovan till Barcelona.

- TGV från Mulhouse till Paris och TGV därifrån till Barcelona. Det är samma station i Paris (Gare de Lyon). TGV till Paris går från Zürich via Basel och Mulhouse, men platsbiljetterna blir mycket dyrare när tåget går över en gräns. Men du slipper ett byte, avgör själv om det är värt det..

- TGV från Mulhouse till Montpellier eller Avignon TGV. Därifrån antingen ett annat TGV till Perpignan eller Barcelona, eller regionaltåg till Portbou och vidare med spanska regionaltåg.

- Basel-Geneve-Lyon och sen TGV till Perpignan, TER till Portbou och till sist katalanskt regionaltåg till Barcelona. Men du kommer nog inte längre än till Portbou, sen får du fortsätta nästa dag.

## Fler möjligheter?

Hur många som helst. Ta fram en karta och se vad som finns längs vägen. De här förslagen är för den som vill minimera stoppen.

## Interrail eller vanliga biljetter?

Det beror på många faktorer, de här snabba alternativen (som många frågar om) kräver dyra platsbiljetter. Du får räkna själv. Inom Spanien kan det kanske underlätta med vanliga biljetter eftersom du kan köpa dem själv online och du får lite fler valmöjligheter med andra bolag än Renfe. Men numera går det att köpa platsbiljetter till Renfe-tåg online. Och 2025 (skulle funka i april men blev försenat) även till Iryo

## Fortsätta i Spanien?

Från Barcelona tar du dig vidare längs kusten söderut eller mot Madrid, se sidan om [Spanien](https://www.trainfo.eu/spanien/).

Mot Baskien

## Baskien

Skall du åt Baskien-hållet så kan det direkta TGV-tåget Strasbourg- Bordeaux vara intressant. Verkar gå dagligen, en avgång i vardera riktningen. Läs på sidan om Spanien hur du åker tåg över gränsen.

## Tågbolag

Deutsche Bahn [https://www.bahn.com/en](https://www.bahn.com/en)

SNCF [https://www.sncf.com/en](https://www.sncf.com/en)

Renfe [https://www.renfe.com/es/en](https://www.renfe.com/es/en)

## Mer info

[Sida om Spanien](https://www.trainfo.eu/spanien/)

[Sida om Frankrike](https://www.trainfo.eu/frankrike/)
