---
title: "Sicilien, Kalabrien och Apulien med (natt)tåg"
date: 2024-04-16
coverImage: "images/sicilien-kalbrien-apulien_16.jpeg"
tags:
- Italien
- Rese-exempel
---
![](images/sicilien-kalbrien-apulien_16.jpeg?w=768)  
<figcaption>
Färska blodapelsiner på marknaden i Syracusa. Inte att förväxla med bandybollarna som säljs i svenska butiker.
</figcaption>

Eftersom Italien är ett populärt resmål tänkte jag komplettera det jag skrivit tidigare med hur man tar sig till de södra delarna.

![](images/sicilien-kalbrien-apulien_14.jpg?w=1024)
<figcaption>
Tåget åker färja över Messinasundet - mellan Skylla och Karybdis.
</figcaption>

Har du inte läst [hur du tar dig till Italien](https://www.trainfo.eu/italien-resa/) och sidorna om [Italien](https://www.trainfo.eu/italien/) respektive [nattåg](https://www.trainfo.eu/nattag/) så är de relevanta för den här texten.

Italiens höghastighetståg går snabbt, så länge rälsen tillåter det. Som synes på [OpenRailWayMap](https://www.openrailwaymap.org/?style=maxspeed&lat=43.8028187190472&lon=11.876220703124998&zoom=6) är det i stort sett Turin - Neapel som är höghastighetsbana. Det röda på kartan. En del snabba Frecciarossa-tåg går ända ner till Reggio Calabria ("spetsen på stöveln") men de vinner inte så mycket i tid söder om Neapel.

När rälsen ändå inte tillåter höga hastigheter blir InterCity-tågen mer attraktiva med sina billigare platsbiljetter (€3 istället för €13). Eller regionaltåg, men de tar längre tid för att de stannar oftare och att det vanligtvis blir byten. Hursomhelst är det enkelt att åka till södra Italien, men det tar en stund. Vissa dagar går det InterCity från Milano till Reggio Calabria. 15 timmar tåg för €3 + en resdag interrail. Eller snabbare alternativ med dyrare platsbiljett.

![](images/sicilien-kalbrien-apulien_5.png?w=553)

Om du skall till Sicilien så finns det några alternativ:

- Nattåg (InterCityNotte) från Rom, Milano mm som åker färja över Messinasundet.

- Dagtåg (InterCity) från Rom (via Napoli och Salerno) som även de åker färja över Messinasundet

- Dag eller nattåg till Villa San Giovanni på fastlandet, färja till fots och sen regionaltåg på Sicilien från Messina Centrale. Nattåget (som går till Reggio Calabria) i det här fallet kan vara intressant om det inte finns plats på nattåget till Sicilien. Men om du använder en interrail-resdag så ta ett InterCity för €3 och åk med tåget på färjan. Det går att köpa Trenitalia-biljett från Villa San Giovanni till nån station bortom Messina Centrale (och längre) som verkar inkludera färja, men jag har inte rest så. Dvs färja från Villa SG till Messina, gå till Messina Centrale och sen ta tåg därifrån. Eller så köper du biljett i Villa San Giovanni för passagerarfärjan, jag har inte gjort det men det lär väl inte vara några problem.

Det finns flera nattåg, en del kommer fram på morgonen, då sker färjeresan innan du vaknar, sen finns det senare tåg som korsar Messinasundet när du mer troligt är vaken.

Hela processen med att få över tåget tar ca två timmar, vara 40 minuter är själva färjeresan. Tåget skall delas upp, köras runt på bangården, stå still, vänta, sättas ihop. Allt ingår i tidtabellen men jag tycker det känns segt. Du får gå ur tåget och upp i färjan om du vill.

Det är ett sammanhängande tåg på fastlandet som delas upp mot Palermo respektive Syracusa. Detta kan visas som två tåg i [Railplanner](https://www.trainfo.eu/railplanner-appen/) (med byte på Messina Centrale) vilket gör att du måste lägga in tåget manuellt för att inte förbruka ytterligare en resdag efter "delningen". Det kan också visas på stationens avgångstavlor som att tåget bara går till en av slutstationerna (Siracusa om jag minns rätt). Norrut blir evenuella "spök-byten" samma resdag som du kliver på så du behöver inte göra nåt speciellt. Båda tågdelarna (som sätts ihop i Villa San Giovanni på fastlandet) går till Rom/Milano så alla skyltar bör vara begripliga.

![](images/sicilien-kalbrien-apulien_7.png?w=493)

<figcaption>

InterCity Notte linjenät

</figcaption>

### Mat

Frukosten på italienska nattåg är inte så mycket att hurra för. Men kaffet är förvånansvärt bra även om det serveras i pappmugg tillsammans med en inplastad croissant och lite juice och skorpor. På vägen från Sicilien fick jag en "brioche" istället för croissant. Jag åkte sovvagn, det kanske är annan frukost i ligg/sittvagn. Tänk på att ha med mat om du åker nåt av tågen som kommer fram på eftermiddagen. Eller på tågen från Sicilien som lämnar Palermo vid lunchtid. Det går att äta nåt på färjan, men vad jag hört var det inte mycket att ha. Tågfärjan är tydligen Europas sista av sitt slag. De används bara till tåg och drivs av Italiens bolag som hanterar infrastrukturen för järnväg.

![](images/sicilien-kalbrien-apulien_1.jpeg?w=768)

<figcaption>

Frukost en bit söder om Salerno

</figcaption>

Det delas ut diverse prylar på kvällen också. I alla fall i sovvagn.

![](images/sicilien-kalbrien-apulien_12.jpeg?w=1024)

### Parlör

Om du kollar på trenitalia (i en del fall kan det vara bättre att köpa vanlig biljett än att använda Interrail och köpa till en platsbiljett. Det beror på vad du vill ha för klass och hur långt i förväg du köper):

![](images/sicilien-kalbrien-apulien_3.png?w=383)

Cucetta = Couchette = liggvagn

promiscou = blandat kvinnor och män i liggvagnskupén.

donna = liggvagnskupé för kvinnor.

Letto = säng = sovvagn

För sovkupé finns det olika standarder, en del ("Excelsior") med egen toa och dusch. De trafikerar inte alla linjer.

"Cabina Intera" eller "uso esclusivo" = hela kupén. Väljs för alla passagerare som skall resa i samma kupé.

”Documenti”: du behöver visa pass eller nationellt ID-kort för att identifiera dig när biljetterna kollas.

### Boka nattågsplats

#### Interrail.eu

Sittplats eller mixad liggvagn

![](images/sicilien-kalbrien-apulien_6.png?w=618)

#### Italiarail

Sittplats, liggvagn eller 2-3 personers sovvagnskupé. [Länk](https://partners.italiarail.com/default?force_pass=true&aff=EURAIL), och du behöver skapa [Pass cover number](https://www.interrail.eu/en/book-reservations#/generatePassCoverNumber) (passholder number i bokningsdialogen). Du behöver även ange "Passport number" som är numret på ditt ditt Pass eller Nationellt ID-kort. Kolla sidan om [aktivering](https://www.trainfo.eu/en-interrail-resa-steg-for-steg/) om du är osäker på vilket nummer som avses.

![](images/sicilien-kalbrien-apulien_15.png?w=748)

#### RailEurope

[Infosida om RailEurope](https://www.trainfo.eu/raileurope/). Det ser ut som de klarar sittplats eller 1-persons sovvagn. På Rom-Siracusa-linjen erbjuder de endast egen sovvagnskupé när jag kollade. Men de verkar inte klara alla italienska nattåg.

![](images/sicilien-kalbrien-apulien_10.png?w=656)

#### På station i Italien
På en bemannad station kan de sälja platsbiljett, men det är kanske försent

#### Sammanfattning av bokningssajterna

Du behöver tydligen välja bokningssajt beroende på om du vill ha sittplats, plats i liggvagnskupé, plats i sovvagnskupé eller egen sovvagnskupé. Sökresultaten är inte konsekventa så det är nog bäst att kolla flera sajter. Det här var några exempel, det kan nog variera på andra linjer också. Skall du boka åt fler personer kan det se annorlunda ut. Du får prova dig fram tills du hittar vad du vill ha. Och jämför med Trenitalias priser för vanliga biljetter.

### Tåg på Sicilien

Inga konstigheter med regionaltågen, bara att lägga till dem i RailPlanner, aktivera och åka. [Circumetna](https://www.circumetnea.it) ingår inte i Interrail, en dagsbiljett (runt €13 om jag minns rätt) är nog enklast där. I övrigt är det Trenitalia-tåg. Kolla också regionaltågs-erbjudandet ["Italia in Tour"](https://www.trainfo.eu/italia-in-tour-3-5-dagarsbiljett-for-regionaltag/) om du vill komplettera ditt Interrail (eller köp enstaka biljetter av Trenitalia).

![](images/sicilien-kalbrien-apulien_8.png?w=669)

### Tåg i Apulien

Lite enklare eftersom det inte är nån färja. Ta dagtåg eller nattåg till t.ex Lecce som är slutstation på fjärrtågsnätet. Skall du sen vidare till Gallipoli, Otranto eller nån annan av småstäderna köper du biljett i Trenitalia-appen eller på stationen för de tågen som körs av FSE - [Ferrovie Del Sud Est.](https://www.fseonline.it/s/?language=it) De ingår inte i Interrail men kostar inte mycket. Och de går så långsamt att det inte hinner bli dyrt att resa med dem. Räkna inte med nån bemanning på de mindre stationerna, kanske finns en biljettautomat.

![](images/sicilien-kalbrien-apulien_2.jpg?w=768)

<figcaption>
Såna här puttrar runt i 30-40 km/h genom olivlundarna
</figcaption>

[Tågnätet på "klacken".](https://www.openrailwaymap.org/?style=standard&lat=40.107487419012415&lon=18.0780029296875&zoom=9) När jag var där gick inte FSE-tågen på söndagar, då gick det bussar istället (biljettköp i Trenitalia-appen även för dem).

![](images/sicilien-kalbrien-apulien_18.png?w=743)

### Länkar

[https://www.seat61.com/trains-and-routes/trenitalia-intercity-notte.htm](https://www.seat61.com/trains-and-routes/trenitalia-intercity-notte.htm)

[https://www.trenitalia.com/en/intercity-notte.html](https://www.trenitalia.com/en/intercity-notte.html)

Uppdaterad
