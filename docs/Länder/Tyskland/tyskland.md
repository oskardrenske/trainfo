---
title: "Tyskland med tåg"
date: 2024-03-07
coverImage: "0fd4a05c-5650-42da-a882-570d6cc062e0_1_105_c.jpeg"
---

![](images/tyskland_3.jpeg?w=886)

## Deutsche Bahn

Deutsche Bahn har tidtabeller för väldigt många av Europas tåg och bra möjlighet att söka med olika inställningar. Men de _visar_ mycket mer än de kan _sälja_. Både vad gäller biljetter och platsbiljetter. ”Not available” betyder inte att det är fullt, bara att de inte kan sälja (plats)biljetter.

## **Vad kan du inte boka online av DB?**

_**Du kan oftast inte köpa obligatoriska platsbiljetter av DB.**_ Inte heller sovplatser på ÖBBs nattåg (sittplats i ”tysk” vagn som är med i tåget går att boka av DB, eller så åker du med i den och hoppas det finns plats). Ett undantag är Hamburg-Köpenhamn där det funkar både när det är obligatoriskt och inte. Sommartid krävs det obligatorisk platsbiljett på fjärrtågen över gränserna till andra grannländer, de verkar heller inte säljas separat (bara som del av biljett) av DB.

> _**Står det ”seat reservation required” i RailPlanner så kan du (oftast) inte boka av DB.**_

### Till Frankrike

Det finns ett sätt att köpa dessa platsbiljetter för Interrail av DB. Läs mer på sidan om [Passzuschlag](https://www.trainfo.eu/passzuschlag/). Att köpa "seat only" funkar inte.

### Bokning och platsprognos (DE)

Om det är nåt som DB kan sälja (plats)biljett till.

[Deutsche Bahn](https://www.bahn.com/en/), välj “seat only” och sök sen efter tåg. Du behöver inte ange att du har Interrail. Vanliga biljetter i Tyskland säljs generellt utan reserverad plats. **[Flera tåg kan ingå i ett platsbiljettköp.](https://www.trainfo.eu/platsbokning-med-db/)** Men inga krav på platsbiljett inom Tyskland. Det funkar även i appen DB Navigator, men där gör du sökningen först och sen under listan av biljetter kan du välja ”seat only”. Du behöver inte välja Interrail nånstans.

### Trängsel

Om du söker hos DB för ditt tåg några dar innan kan du se vad förväntat antal passagerare är – “low demand” till “exceptionally high demand” – och bedöma om du vill ha platsbiljett. Det kan också vara så att bara delar av sträckan förväntas ha mycket folk. Prognosen finns främst för tåg i Tyskland. Vid "exceptionally high demand” kan det vara försent att köpa (plats)biljett. Interrail räcker som biljett men komfortnivån är nog "sardinburk". Dock är det sällan proppfullt hela vägen.

![](images/tyskland_2.png?w=839)

<figcaption>

DB:s trängselprognos

</figcaption>

[Detaljerad info om bokning med pauser](https://www.trainfo.eu/platsbokning-med-db/)

### Stationsinformation

Stationsinfo: [https://www.bahnhof.de/en](https://www.bahnhof.de/en)

### Deutschland-Ticket

[Egen sida om Deutschland-Ticket](https://www.trainfo.eu/deutschland-ticket/) - en biljett som gäller på lokal- och regionaltrafik för €49 per kalendermånad. Tanken är att göra det lätt för tyskar att resa, främst till jobb. Den är inte gjord för turister, men kan användas av oss.

### Banarbeten

[https://int.bahn.de/en/booking-information/construction-sites](https://int.bahn.de/en/booking-information/construction-sites)

### Gränskontroller

Tyskland har infört gränskontroller vilket innebär att det _kan_ bli poliskontroll. Inget dramatiskt, visa upp pass/NID när de kommer. Det har gjorts tidigare också, men det kanske blir lite oftare nu. Kan även ske på nattågen från Sverige till Tyskland.

### På tågen

De är som sagt frivilliga, och reservationen upphör efter 15 minuter. Som när du bokat tid i tvättstuga och inte utnyttjar tiden. Om det finns en elektronisk skylt som visar mellan vilka stationer platsen är reserverad så släcks den. Det är också ett sätt att se om du kan sitta en stund - knske är platsen inte reserverad förrän du gått av. Det kan också stå "GGF Reserviert" när det blivit fel. Det betyder ungefär "Kanske reserverad". Äldre tåg (IC/EC) kan ha papperslappar vid platserna som visar vilken sträcka platsen är bokad på. Då kan det vara omöjligt att boka plats samma dag. Nån måste gå igenom tåget och sätta upp lapparna.

### Summering

- Platsbiljett är frivilligt inom Tyskland, även på snabbtågen.

- DB kan boka frivilliga platsbiljetter, inte obligatoriska.

- Men de kan boka obligatoriska på sträckan Hamburg - Köpenhamn.

- De kan visa tidtabeller för stora delar av Europa

- Men de kan inte sälja biljetter eller platsbiljetter till allt de kan visa tidtabell för.

- DB-Platsbiljetter till och från [Frankrike](https://www.trainfo.eu/frankrike/) är **inte giltiga med Interrail** om du köpt "seat only" (de som kostar ca €5).

- Välj "[Passzuschlag"](https://www.trainfo.eu/passzuschlag/) eller nåt av de andra sätten att köpa platsbiljett om du skall till [Frankrike](https://www.trainfo.eu/frankrike/).

- De kan sälja [platsbiljetter till flera tåg](https://www.trainfo.eu/platsbokning-med-db/) till samma kostnad som till ett

- Det går att få ihop ett platsbiljettköp med 1-2 längre [uppehåll](https://www.trainfo.eu/platsbokning-med-db/)

Uppdaterad 2024-10-01
