---
title: "Platsbiljettskrav eller inte?"
date: 2024-08-07
coverImage: "image.jpg"
---



![](images/platsbiljettskrav-eller-inte_3.jpg?w=1024)

<figcaption>

Italienska InterCity har platsbiljettkrav.

</figcaption>



En genomgång av hur platsreservationer hanteras på olika sorters tåg.

### Biljetter och platsbiljetter på olika sorters tåg

Det finns i grova drag tre sätt att hantera biljetter och platsbiljetter. Alla kräver att du lägger in tåget i din "trip" i Railplanner och aktiverar sträckan (journey).

#### 1\. Obligatoriska - seat reservation required

Här _måste_ du ha en reserverad plats. Den ingår när du köper vanlig biljett men Interrail _måste_ kompletteras med platsbiljett. SJ Snabbtåg är ett exempel. (Systemet förekommer även i t.ex. Frankrike, Spanien, Italien och generellt på [nattåg](https://www.trainfo.eu/nattag/)). Bild från appen [RailPlanner](https://www.trainfo.eu/railplanner-appen/). Tåget tar inte ombord fler passagerare än det finns sittplatser (undantag kan göras för de som missat ett annat tåg). För att ha en giltig biljett krävs att du lägger in tåget i din trip i Railplanner och aktiverar resa, samt att du har en platsbiljett för den aktuella avgången. Har du inte detta får du inte åka med. Du behöver generellt visa både ditt Interrail och platsbiljetten. Detta gäller även med gamla pappers-Interrail, fast då var det två papper som skulle visas upp istället för två QR-koder i mobilen.

 

![](images/platsbiljettskrav-eller-inte_11.jpeg?w=1024)

<figcaption>

TGV i Frankrike, extra dyr platsbiljett hos interrail.eu

</figcaption>

 

Obligatoriska platsbiljetter visas så här på interrail.eu. "print at home" är deras sätt att säga att det inte är en utskriven biljett som skickas med post (då står det). Platsbiljetter kan visas i mobilen:

![](images/platsbiljettskrav-eller-inte_12.png?w=511)

#### 2\. Möjligt att reservera - seat reservation optional / recommended

Har du biljett (t.ex. Interrail) får du åka med snabb/fjärrtågen. Vill du vara säker på att få en sittplats _kan_ du köpa den reservationen separat. _Om du vill._ (t.ex. Tyskland, Österrike, Schweiz). Finns det inga sittplatser får du stå eller sitta på golvet.

Du får åka med om du har Interrail och har lagt in och aktiverat sträckan. Inget mer _krävs_. Platsbiljett är bara en bekvämlighetssak. Det kan förekomma "recommended" som text, samma betydelse. Köp om du vill. Kanske är det på sträckor som normalt har många passagerare.

Du behöver inte visa upp din platsbiljett vid biljettkontroll, tågpersonalen är bara intresserade av ditt Interrailpass. I Tyskland gäller platsreservationen till 15 minuter efter avgång. Sen är det fritt fram för nån annan att sätta sig där. Som en tvättstugetid du inte använder. På det tåg som har en elektronisk skylt om vilken sträcka platsen är bokad på så släcks skylten.

 

![](images/platsbiljettskrav-eller-inte_1.jpeg?w=670)

<figcaption>

08:10 är kanske populärare än 07:08?

</figcaption>

 

"optional" visas så här på interrail.eu:

![](images/platsbiljettskrav-eller-inte_9.png?w=513)

"recommended" visas så här:

![](images/platsbiljettskrav-eller-inte_10.png?w=516)

#### 3\. Ingen reservation möjlig

Har du biljett (t.ex. Interrail) får du åka med. Du _kan inte_ reservera platser. Så funkar det generellt på regionaltåg i alla länder. Mälartåg eller Västtåg är svenska exempel. Öresundståg är i denna kategori tills de fått igång möjligheten att boka plats igen. Det står inget i RailPlanner. Ingen tilläggstext = bara att lägga till tåget till din trip och aktivera sträckan. **Interrail är allt du behöver.**

![](images/platsbiljettskrav-eller-inte_7.jpeg?w=719)

### No seat reservations-filter

![](images/platsbiljettskrav-eller-inte_13.jpeg?w=646)

På interrail.eu:

![](images/platsbiljettskrav-eller-inte_6.png?w=517)

Du kan ställa in RailPlanner på att bara visa tåg där platsreservation inte krävs (dvs kategori 2 eller 3, "optional" eller "recommended"). Enkelt uttryckt är det på denna typ av tåg som Interrails flexibilitet kommer till sin rätt. Klicka på knappen "No seat reservation". Men oftast tar då resan längre tid med fler byten. Kolla gärna upp vad skillnaden blir om du använder det filtret på dina tänkta resor, ibland skiljer det jättemycket, ibland inte så mycket. Många vill ha bokade platser för att kunna sitta hela familjen tillsammans. På regionaltåg beror antalet passagerare mycket på var du stiger på (startstation eller mitt på sträckan) och vilken tid du reser.

Nu när du förstått skillnaden mellan dessa tre fall kommer det att bli mer begripligt när du köper platsbiljetter. Om det inte går att köpa platsbiljetter och tåget tillhör kategori 3 (Regionaltåg, ofta med bokstav R, RE, RV, TER e.dyl och ett nummer) så vet du varför. Ingen kan boka plats.

Utöver detta förekommer "supplement" (tillägg) på vissa tåg i [Italien](https://www.trainfo.eu/italien/) från Österrike och Slovenien där det är frivilliga platsbiljetter (typ 2).

### Tillfälliga ändringar

Det kan också variera för samma sträcka. Sommartid och kring jul och nyår är det obligatoriskt på direkttågen Köpenhamn - Hamburg (och v.v.).

Sommaren 2024 är det en del ändringar. Tåg till och från Tyskland kräver platsbiljett över gränsen, men Öresundståg går det inte att boka plats på (pga byte av biljettsystem i Sverige).

Även regionaltåg där du normalt inte kan reservera plats kan under högsäsong ha obligatorisk platsbokning.

### Kvoter

Vissa tåg med obligatorisk platsbokning har kvoter för Interrail. Det är bara en viss andel av platserna som säljs som Interrail-platsbiljett. Eurostar och TGV-tåg mellan Tyskland och Frankrike (men inte de tyska ICE-tågen) är exempel. Det framgår i RailPlanner vad som gäller.

![](images/platsbiljettskrav-eller-inte_8.jpeg?w=1006)

Trycker på "Read more" så visas texten:

![](images/platsbiljettskrav-eller-inte_2.jpeg?w=732)

### R i kvadrat

På t.ex. Deutsche Bahn visas obligatoriska platsbiljetter med ett R i en fyrkant. Men hos tex SNCF visas det inte.

 

![](images/platsbiljettskrav-eller-inte_14.jpg?w=750)

<figcaption>

Ett tåg med obligatorisk platsbokning \[R\], ett utan

</figcaption>

 

## Sammanfattning

 

![](images/platsbiljettskrav-eller-inte_4.jpeg?w=625)

<figcaption>

Alla sorter i en bild.

</figcaption>

 

- Det krävs _alltid_ en [aktiverad journey](https://www.trainfo.eu/railplanner-appen/) (de tåg du åker med). Oavsett platsbiljettkrav.

- Seat reservation required = du måste _också_ ha en platsbiljett för det tåget du skall åka med.

- Seat reservation optional / recommended = köp platsbiljett för bekvämlighet _om du vill_

- Står det ingen tilläggstext i RailPlanner? Du _kan inte_ köpa platsbiljett.

- Säsongsvariation finns, tåg kan ha obligatorisk platsbiljett i högsäsong men frivillig eller omöjlig övrig tid. Direkttågen Köpenhamn - Hamburg under sommaren till exempel.

- Obligatorisk platsbiljett är bara nåt du behöver hantera med Interrail. Vanliga biljetter har detta "inbyggt".

Sammanfattning:

Uppdaterad 2024-09-30

## Liknande sidor
