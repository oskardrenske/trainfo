---
title: "Obegränsat resande"
date: 2025-03-07
categories: 
  - "frankrike"
  - "italien"
  - "portugal"
  - "tips"
  - "tyskland"
coverImage: "img_3323-small.jpeg"
---

 

![](images/obegransat-resande_1.jpeg?w=1024)

<figcaption>

Beziers i Frankrike, här finns en budget-biljett.

</figcaption>

 

I begynnelsen fanns bara Interrail med en månads giltighet. Idag köps det Interrail med ett visst antal resdagar under en period, dessa skall utnyttjas maximalt. Att betala några tusen till för att köpa 1 månad när det egentligen bara behövs 7 resdagar för den tänkta resan är det inte alla som är beredda att göra. Månadsbiljetten i kombination med informationsvakuum skapade en viss sorts resande som inte sker idag, men eftersom det gjordes i ungdomen har det ett nostalgiskt skimmer kring sig.

Hade det funnits Interrail med resdagar på 70- och 80-talen hade "tågluff" troligen inte blivit nåt. Då hade det blivit resdagar som räckte till Grekland eller Spanien och hem, för 60% av priset av en månadsbiljett.

Jag har inte koll på fördelningen, det finns en risk att det är de med begränsat antal resdagar som märks mest eftersom det kräver mer planering.

### "obegränsat resande" idag.

Du kan förstås köpa ett 1-månads Interrail.

Eller köpa nåt av de billiga alternativ som finns i några olika länder och fylla ut emellan med Interrail eller vanliga biljetter.

- [Tyskland](https://www.trainfo.eu/tyskland/): Mest kända exemplet med sin [Deutschlandticket](https://www.trainfo.eu/deutschland-ticket/). €58 för en kalendermånad från och med 2025, gäller på regionaltåg, lokalbussar, spårvagnar mm.

- [Frankrike](https://www.trainfo.eu/frankrike/): I regionen Occitanie i södra Frankrike går det att köpa en biljett för €10/dag. Den köps för 2-6 dagar i följd. Gäller något utanför Occitanie också.

- [Italien](https://www.trainfo.eu/italien/). "Italia in Tour". 3 eller 5 dagar i följd, ca €10/dag. En del begränsningar, speciellt i norra Italien.

- [Portugal](https://www.trainfo.eu/portugal/) Rail Pass: [https://www.cp.pt/passageiros/en/how-to-travel/For-leisure/pt-railpass](https://www.cp.pt/passageiros/en/how-to-travel/For-leisure/pt-railpass) dyrare, €129 för 7 dagar under en månad. Lite för dyrt för att passa in bland de övriga. De har [ett mycket billigare](https://www.cp.pt/passageiros/en/discounts-benefits/Discounts/green-rail-pass) för boende i landet.

### Rykten om €49-biljetter

När jag uppdaterade om Portugal så såg jag hur många på nätet som hade huggit på ett rykte 2023 och skrivit som om det skulle införas en €49-biljett som D-Ticket. Samma sak hände om Frankrike, sen blev det en tillfällig sommar-biljett för yngre. Många drar långtgående slutsatser på minsta rykte.

### Summering

Totalt sett kanske 1-månads Interrail inte är så dyrt ändå, när allt tas med i beräkningen. Möjlighet att ta långsammare tåg [utan krav på platsbiljett](https://www.trainfo.eu/platsbiljettskrav-eller-inte/), möjlighet att övernatta på billigare orter om inte resdagarna skall maxas. Frånvaron av krångel kan också vara värt en slant. Lite som att det kan vara värt pengarna för ett lite dyrare hotell som har personal hela kvällen och inte välja det billigare där du måste passa deras begränsade incheckningstider. Det beror också på vad målet med resan är, är det hemifrån --> nånstans och sen hem är det en annan typ av resa än om du reser långsammare och stannar mer längs vägen.

Skillnaden mellan 7 resdagar under 1 månad och 1-månad (alla dagar) är 3600 kr. Om någon eller några av de olika biljetterna jag beskrev ovan skall köpas till så minskar glappet.

Värt att tänka på i alla fall. Nu har jag ett 7-dagars för min nästa planerade resa (där både [Deutschland-Ticket](https://www.trainfo.eu/deutschland-ticket/) och ["Italia in Tour"](https://www.trainfo.eu/italia-in-tour-3-5-dagarsbiljett-for-regionaltag/) planeras), annars hade jag nog - efter den här funderingen - köpt 1-månads.

### Slutord

Jag tänker varken tala om för dig att du skall slösa eller snåla. Du får information om alternativen så du kan välja själv. I många lägen blir det lättare om du betalar lite mer. Vill du inte det så kan du inte ta de "genvägarna". Fatta ett beslut som passar dig och rycks inte med i nån annans sätt att resa.
