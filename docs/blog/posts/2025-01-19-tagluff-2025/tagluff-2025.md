---
title: "Blog: Tågluff 2025? (2025-01-19)"
date: 2025-01-19
coverImage: "images/tagluff-2025_1.jpeg"
tags:
    - planering
    - Interrail
    - platsbiljett
    - tips
---

![](images/tagluff-2025_1.jpeg?w=768)

<figcaption>

Italienskt nattåg på Catania Centrale på Sicilien

</figcaption>

Kul! Men din resa blir bättre om du har koll på några saker, det är därför denna sajt finns.

Vi börjar med några saker du behöver tänka på, när du känner till dem blir resten mer begripligt när du börjar läsa informationen här på sajten.

### Det tar längre tid än flyg

Det tar mycket längre tid att åka tåg än att flyga. Det är konsekvensen av att energiförbrukningen (och tillhörande koldioxidutsläpp) för att driva tågen är mycket, mycket lägre än för flyget. Lägre CO2-utsläpp är en orsak till att många tar tåg. Men det tar "dagar istället för timmar". Fast tågresan ger också tid och möjligheter. Tid att koppla av under resan, möjlighet att stanna längs vägen och se saker längs resvägen. Försöker du byta flyg mot tåg rätt av blir det troligen en väldigt stressig resa. Anpassa dig till att det tar längre tid och se resan som en del av semestern så får du det trevligare.

#### Res på ett annat sätt

Om du slutar tänka på resan som ren transport (som du skulle gjort med flyg) blir det enklare att planera. Tänk mer som om du kör med bil. Fast du slipper köerna på Autobahn och behöver inte undvika städer för att det känns krångligt att köra och parkera.

#### Sökningar

Det som visas när du söker efter tåg i olika appar och webbsidor är det absolut snabbaste. Det är bytestider som kan upplevas korta, men det är det normala. För att få bekväma resor måste du ta en bit i taget och anpassa resan till dina förutsättningar. Det snabbaste tågen är ofta de som kräver separata platsbiljetter om du har Interrail. Allt för att du skall komma fram så snabbt som möjligt. Men du kommer att lära dig hitta alternativ och anpassa resan såsom du vill ha den. Du måste inte resa enligt de förslag den första sökningen visar. Precis som att du inte kör en flerdagarssträcka i ett sträck med bil även om Google Maps föreslår det. Utöver det så är svenskar som skall till Malaga snabbast möjligt är inte målgruppen för tågbolagens söktjänster, de är anpassade för resor inom respektive land.

#### Tidtabeller

Tidtabellerna för sommaren är i vissa fall inte är publicerade än, så det kanske blir konstiga sökresultat. Det kan också vara så att de snabba tågen är de som är planerade och finns i tidtabellerna med lång framförhållning medans de långsammare tågen inte kommit in i tidtabellerna än. Men du kan söka på hur det ser ut idag för att få en uppfattning. Dessutom är sommartid också banarbetstid. Det blir mindre samhällspåverkan av banarbeten när folk är lediga än när de skall till jobbet.

### Länkar

Länkar till några av sajtens sidor som är bra första fördjupningar finns nedan, sen kan du kolla i menyerna och se vad som finns. Det finns mycket att läsa, men allt är sannolikt inte relevant för dig. Sajten är gjord för att du skall få samlade svar och inte behöva leta svar på en fråga i taget, men det gör också att den kan verka överväldigande vid en första anblick. Ta det lugnt och ta en bit i taget. En del av det som är skrivet här skulle du förr eller senare stött på som ett problem, nu kan göra det i lugn och ro utan att stressa upp dig över "en sak till".

Börja här:

- [Första tågresan.](https://www.trainfo.eu/forsta-resan/)

- [Vanliga frågor](https://www.trainfo.eu/faq-vanliga-fragor/)

- [Allmän info](https://www.trainfo.eu/allman-info/)

- [Exempel-tågresor](https://www.trainfo.eu/exempel-resor/)

- [Platsbiljettkrav](https://www.trainfo.eu/platsbiljettskrav-eller-inte/).

- 2024 års mest gillade blogginlägg "[Krånglar vi till det?"](https://www.trainfo.eu/2024/08/13/kranglar-vi-till-det/) kan ge lite perspektiv på hur informationen kring tågresande ser ut.

Tänk också på att mycket av informationen som finns här är samlat från många personers frågor, men den enskilda förstagångs-tågluffaren kommer inte att ha behov av allt.

Som du ser nedan kan du få epost när en ny bloggpost publiceras om du vill hålla dig uppdaterad. Det blir nog 1-2 gånger per månad. Du kan även följa på [Mastodon & Bluesky](https://www.trainfo.eu/2025/02/08/bluesky/) där det blir lite mer inlägg.
