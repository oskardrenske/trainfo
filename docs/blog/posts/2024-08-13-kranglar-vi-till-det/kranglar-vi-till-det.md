---
title: "Krånglar vi till det?"
date: 2024-08-13
categories: 
  - "platsbiljett"
  - "railplanner"
  - "tips"
coverImage: "d865f76f-5bff-43c4-9182-1bc2c1d8d590_1_105_c.jpeg"
---

Måste platsbiljettköp för Interrail vara en hemlig klubb?

Att den här sajten behövs är tecken på ett misslyckande.

![](images/kranglar-vi-till-det_1.jpeg?w=768)

Igår fick jag veta att det nu går att köpa platsbiljetter till Renfes tåg från [Frankrike](https://www.trainfo.eu/frankrike/) till [Spanien](https://www.trainfo.eu/spanien/) hos interrail.eu förutom hos [Happyrail](https://www.trainfo.eu/happyrail/)

 

![](images/kranglar-vi-till-det_2.png?w=938)

<figcaption>

€10 för platsbiljett + €2 i bokningsavgift på interrail.eu

</figcaption>

 

Det fick mig att fundera lite. **Hur mycket krångel är det värt för att slippa Interrails bokningsavgift?** Eller i Renfe-fallet betala €0.35 istället för €2 i bokningsavgift per biljett. Hur mycket av "Interrail-komplexiteten" kommer av detta optimerande för att spara pengar?

Det är olika [inköpsställen](https://www.trainfo.eu/platsbiljettkop/) för olika länder och "seat only" ibland och interrail som rabattkort på [andra ställen](https://www.trainfo.eu/nightjet/). Eller "periodkort" som hos [SJ](https://www.trainfo.eu/sverige/). Eller [speciallänkar](https://www.trainfo.eu/passzuschlag/) där man absolut inte skall använda den "seat only"-funktion man ibland skall använda på samma sajt om man inte använt en speciallänk. Varningar om var interrailet är köpt som skall [ignoreras](https://www.trainfo.eu/happyrail/). Sajter (som inte nämns här) som bara kan skicka utskrivna platsbiljetter med rek-brev för platsbiljetter som är lätta att köpa online (för den som kan [specialtricken](https://www.trainfo.eu/nightjet/)). En [välkänd sajt](https://www.trainfo.eu/raileurope/) går inte att använda från mobilen utan att göra specialinställningar.

**Att det behövs förklaringar till hur man köper en platsbiljett är ett tecken på att något är fel**.

Skulle allt köpas av [interrail.eu](https://www.interrail.eu/en/book-reservations#/) skulle det bli dyrare men ofta enklare, mer samlat och överskådligare. Speciellt nu med platsbiljettlänkar i [Railplanner-appen](https://www.trainfo.eu/railplanner-appen/).

Vore det bättre att bara säga åt den som reser för [första gången](https://www.trainfo.eu/forsta-resan/) med Interrail att köpa av interrail.eu som förstahandsalternativ, med alla andra inköpsställen som andrahandsalternativ? Man måste ändå ha koll på tågtiderna, då går det ofta att sätta upp en bevakning för att få notiser om eventuella ändringar.

Sidan om ["första tågresan"](https://www.trainfo.eu/forsta-resan/) är den mest lästa sidan, vecka efter vecka. Många söker information, men om de förutom själva resan skall börja med att skapa konton på ett halvdussin olika järnvägsbolag och biljettsajter och sen läsa en bruksanvisning för var och en kanske de inte får en så bra start.

Det som är optimalt för den vane tågresenären är inte lika självklart optimalt för förstagångsresenären.

**Måste interrail-resandet med platsbiljetter vara en hemlig klubb där man måste lära sig de hemliga handslagen och förstå rövarspråket?** **Måste man förstå de järnvägsbiljettekniska skillnaderna mellan obligatorisk och frivillig platsbiljett och vilka länder som tillämpar de olika systemen om man bara vill till [Italien](https://www.trainfo.eu/italien/)?**

_Köp inte platsbiljett då!_ Att resa med [tåg som inte kräver platsbiljetter](https://www.trainfo.eu/platsbiljettskrav-eller-inte/) blir inte självklart billigare eftersom det oftast tar längre tid. Det som var självklart när det bara fanns 1-månads Interrailkort är inte lika självklart när resenären har ett antal resdagar till sitt förfogande. Få resdagar + platsbiljetter på snabbtåg kan bli billigare än 1-månads med tåg utan platsbokningskrav.

**Skapar vi högre trösklar för att resa med Interrail och platsbiljetter?** Sparar vi pengar på rätt ställe? Gör vi förstagångsresenären en björntjänst genom att i första hand hänvisa till alla dessa olika bokningssajter? Många är beredda att betala en resebyrå för hjälp. Å andra sidan är det många som undrar [om Interrail är billigast](https://www.trainfo.eu/ar-interrail-billigast/).

**Krånglar vi till det i onödan för de som är nya tågresenärer?** **Vore det bättre att föreslå interrail.eu som förstahandsalternativ och de mer komplexa lösningarna i andra hand? Enkelhet mot pengar, mer jobb för den som vill betala mindre.**

**Diskutera i smågrupper.**

Vill du berätta att jag har fel finns kontaktuppgifter [här](https://www.trainfo.eu/om-sajten/). Det går bra att hålla med också.
